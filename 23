سەرناو	نڤیسیار بۆ نووسینی کۆدە نە بۆ چێ کردنی بەرنامە
ڕێکەوت	١٦٥٣٩٨٤٥٠٨

نووسینی بەرنامە دوو بەشی هەیە: ١. چێ کردنی بەرنامە ٢. نووسینی کۆدەکانی
بەرنامە

مەبەست لە چێ کردنی بەرنامە ئەوەیە کە پێکهاتەی بەرنامەکە و چۆنیەتی
کارکردن و ئاکامەکەی شی بکرێتەوە. بۆ ئەو بەشەی هیچ پێویستیمان بە
کامپیوتێر و نڤیسیار[١] نییە. تەنیا دەبێ لەگەڵ خۆمان خەڵوەت بکەیین و
بیر لە بەرنامەکەمان بکەینەوە. دەتوانین دانیشین. دەتوانین پیاسە
بکەیین. دەشتوانین کامپیوتێرەکەمان هەڵ کەین و فەقەت چاوی لێ
بکەیین. دەتوانین چایەکی وەخۆیین یا سیگارێکی بکێشین. ئەو بەشە یەکێک لە
خۆشترین بەشەکانی کاری ئێمەی بەرنامەنووسە. خۆمانین و دنیای خۆمان.

بەڵام بەشی دووەم نووسینەوەی ئیدەکانمانە بە کۆد. ئەو بەشەش لەززەتی خۆی
هەیە. بەشێکی ئەوەیە کە چۆن ئیدەکانمان بە کەمترین کۆد بنووسین، یا چ
بکەیین کۆدەکەمان خێراتر ئیش بکا. بەشێکی دیشی کە کەمتر بەهای پێ دەدرێ
بەڵام زۆر چێژبەخشە، ئەوەیە کە دەبێ کۆدەکەمان جورێک نووسرابێ کە ئەگەر
میترێک لە کامپیوتێرەکەمان کشاینەوە و چاومان لێ کرد، کەیفمان پێی ساز
بێ. مەبەست ئەوەیە کە کۆدەکان دەبێ جوان بن. خەتتەکان زۆر دوور و درێژ
نەبن. بۆشایییەکان بە جێ بن. ئەڵبەت دەبێ زۆر وریا بین کە ئەو بەشە، بەشی
پێشتر کە ئەسڵی کۆد و بەرنامەکەمانە خەرا نەکات و ئەگەر نەفەرێک ویستی
بیخوێنێتەوە بۆی سەخت‌تر نەکا.

جا ئەگەر ئەو دوو بەشەی بەرنامەنووسینی لێک جوێ کەینەوە لامان شی
دەبێتەوە کە بۆچی نڤیسیارەکان وەکوو "Emacs"، "Vim" و هتد هیچ کە
یارمەتیمان نادەن لە چێ کردنی بەرنامە بەڵکو زۆرجاران کێشەشمان بۆ ساز
دەکەن. ئەو بەرنامانە بۆ نووسین و دەستکاری‌کردنی دەقن. ئەمن ئەو تەجروبەی
لەگەڵ "Emacs"م هەبووە ئەوەیە کە یارمەتی داوم کۆدی زۆر باشتر بنووسم
بەڵام چۆنیەتی چێ کردنی بەرنامەکانی زۆر بۆ سەخت کردوم. چون نووسین لەسەر
ئەو بەرنامە زۆر خۆشە، زۆرجاران بێ وەی کە جوان فکر لە بەرنامەکەی
بکەمەوە دێم دەست پێ دەکەم بە نووسین و زۆر کەم وایە بەرنامەکەم بۆ تەواو
بێ. هەر بۆیە زۆرجار بە بڕوای من ئەو "Realtime Visual Editor" ـانە هیچ
باش نین بۆ چێ کردنی بەرنامە و شتێک وەکوو "Ed" زۆر باشترە. هەرچەند چوون
کارمان پێ نەکردووە لەوانەیە بۆمان سەخت بێ. بەڵام ئەگەر بە بەرنامێکی
ئاوا، کۆدەکەمان بنووسین، زۆرتر وریای چێ کردنی بەرنامەکەمان دەبین و
تەنیا ئەو شتانەی لازمن دەیاننووسین نە کەمتر نە زۆرتر.

------------------

١. Editor
