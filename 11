سەرناو	باسێک لەسەر ئاڵەکۆک
ڕێکەوت	١٥٩٦٧٢٥١٧٢

ئاڵەکۆک بۆ هەیە؟ بۆ پەیدا بوو؟ ئەگەر ئەمن نەتوانم جوابی دەمەوە پێم وا
نیە کەسی‌تر بتوانێ جوابی ئەو پرسیارە بداتەوە. چون بۆخۆم ئاڵەکۆکم ساز
کردووە. تا ئەو جێیەی بتوانم هۆکاری بوونی ئاڵەکۆکتان بۆ شی دەکەمەوە.

یەکێک لە هۆکارەکانی دانانی ئاڵەکۆک ئەوە بوو کە ئەمن خوێندنەوەی شێعرم
لەسەر ڤەژینبوکس بەکەیفێ نەبوو. نازانم بۆ. بەڵام ئەوە ئەووەڵین هۆکار
بوو. بۆ نموونە ئەمن خۆشیم لە نێوی ڤەژینبوکس نەدەهات. بەشی "بوکس"
بەلامەوە زۆر ناشیرن بوو کە لەگەڵ وشەیەکی خۆش وەکوو "ڤەژین" تێکەڵ
کرابێ.

دووەم ڤەژینبوکس هیچ ڕێیەکی بە هیچ کەس بەتایبەت بەرنامەنووسەکان نەدەدا
کە ئەو دەقانەی تایپیان کردوە، بەکاری بێنن. ئەگەر قەرار با تەنیا بۆ
خوێندنەوە بایە، ئەو هەمووە زەحمەتی تایپ کردنەوەی نەدەویست. دەیانتوانی
خوێنەرێکی PDF بەکار بێنن و خەڵکیش پەڕە پەڕە شێعرەکانیان خوێندبایەوە.
بەڵام ئێستا کە تایپ کراون لانی کەم دەبێ ئیجازەی کۆپی کردنمان هەبێ بۆ
وەی کە دووبارە ئەو شێعرەی تایپ نەکەینەوە.

سێیەم ڕەخنەم لێ دەگرن کە ئەتۆ بێ‌ئیجازە ئەو شێعرانەت کۆپی کردوون. بەو
قسەیان ڕا دیارە کە ئەمن زۆر زیاتر لەوان لە ڤەژینبوکسی حاڵیم. لە سایتی
پێشووی ڤەژینبوکس‌دا ڕستەیەک نووسرابوو بەم شێوەیە:

... تەنیا هۆی ئەوەی کە ئەم پڕۆژەمان(کۆکردنەوەو تایپ‌کردنی دەقی ئەدەبی و
مێژویی) لە ویکی‌بوکس ئەنجام نەداوە، ئەوەیە کە مافی کۆپی‌ڕایتی ئەم
بەرهەمانە زۆر ڕوون نییە...

ئەم دەقەی سەرەوە لەوانەیە دروست ئەو شتە نەبێ کە لە ڤەژینبوکس‌دا
نووسرابوو بەڵام شتێکی هاومانای ئەوە بوو.

ئەمن لەو ڕستە کەڵکم وەرگرت و کووتم ئەگەر دەقێک لەسەر ویکی‌بوکس نووسرابێ
ئەمن دەتوانم لەگەڵ ئاماژە بە سەرچاوەکەی کۆپی کەم. هەر بۆیە کۆپیم
کردن. زۆریش کارێکی ئاسان نەبوو.

چوارەم ڤەژینبوکس وەک بۆنبەستێک وایە. دەیتای خالس دەچێتە ژوور بەڵام
دەیتای خالس نایەتە دەر. مەبەستم ئەوەیە کە ئەو کەسانەی کە شێعرەکان تایپ
دەکەن، ئەو شێعرانە بە تێکست دەنێرن بۆ ڤەژینبوکس بەڵام ڤەژینبوکس تەنیا
لەسەر سایتەکەیان دادەنێ و بە تێکست یان HTML یان هەر فۆرمەتێکی دی خودی
دەقی شێعرەکەمان ناداتەوە.

پێنجەم زۆرێک لە خەڵکی کوردستان کیبۆردی کوردییان نییە. یان ڕێنووسی
ستانداری کوردی نازانن. هەر بۆیە بەشی گەڕانی ڤەژینبوکس زۆر بەسوود
نییە. ئەمن دەمهەویست لە بەشی گەڕان‌دا هەر کەس هەر چۆنی پێی خۆشە بنووسێ
حەتتا بەڕێنووسی غەڵەت؛ ئەمما بتوانێ ئەو شێعرەی مەبەستیەتی
بیدۆزێتەوە. بەشی گەڕانی ئاڵەکۆک تا ئاستێک ئەو موشکیلەی تاووتووێ
کردووە.

شەشەم ڤەژینبوکس تەنیا هی ڤەژینبوکسە. مەبەستم ئەوەیە کە کەس ناتوانێ
ماڵپەڕی ڤەژینبوکس بۆ سەر کامپیوتێڕەکەی داگرێ و ئەگەر شارەزایی هەبێ هەر
جوورێکی پێی خۆشە بیگۆڕێ. بەڵام بەرنامەی ئاڵەکۆک کۆدەکانی کراوەن و هەر
کەس پێی خۆش بێ دەتوانێ دایبگرێ. یان دەتوانێ شێعرەکان بەجوێ دابگرێ و
بەکاریان بێنێ.

حەوتەم ڤەژینبوکس بەرنامەی مۆبایل، دێسکتاپ و... نییە. هەر کەسەی پێی
خۆشە جوورێک ئەو شێعرانە وەخوێنێ. لە گفتووگۆیەک کە لەگەڵ بەڕێز ئاسۆ
مەحموودیم هەبوو، ئەو وای بۆ شی کردمەوە کە هۆکاری ئەم کارە ئەوەیە کە
چون دەقەکانی ڤەژینبوکس دایمە پێداچوونەوەیان بەسەردا دەکرێ و باشتر دەبن
و لە گۆڕانکاری دان پێمان باش نەبووە ئەپی مۆبایلی بۆ ساز کەیین. بەڵام
ئاڵەکۆکیش هەر وایە. کافییە سیستەمێکی ئاپدەیتی بۆ دانێن کە شێعرەکان
ئەگەر لەسەر سایت بەڕۆژ بوونەوە لەسەر ئەپەکەشتان بەڕۆژ ببنەوە. وەکوو
ئەو کارەی کە ئەمن بۆ ئاڵەکۆکم کردووە.

هەشتەم ڤەژینبوکس بەتەنێ بوو. مەبەست ئەوەیە نە هاوەڵێکی هەبوو نە
ڕەقیبێک. لەو حاڵەتەی مەعموولەن هەر سایتێک بێ وردە وردە سست و کز و
لاواز دەبێ. حەتتا ئەگەر ئاڵەکۆکیش بەتەنێ بایە هێندە تێ‌نەدەکۆشیم شێعری
تازە لەسەر ماڵپەرەکەم دابنێم. هیچ نییە با ئاڵەکۆک بەدنێو بێ بەڵام
شێعری زۆرتر بنووسرێنەوە.

وا بزانم ئەوەندە هۆکارە بەس بن تا ئێرە. من ئاگادارم کە ئاڵەکۆک زۆر کەم
و کورتی هەیە. کە وایە خۆشحاڵ دەبم ئەگەر ئەو ئیشکالاتم پێ ڕابگەیێنن و
هەروەها لە پتەوکردنی کۆدەکان و شێعرەکانی ئاڵەکۆک یارمەتیم بدەن. لەبیرو
بێت کە ئاڵەکۆک هی هەمووتانە. ئێستا هەرکام لە ئێوە دەتوانن ئاڵەکۆکی
خۆتان هەبێ، بێ وەی کە ئیجازەی منی پێویست بێ.
