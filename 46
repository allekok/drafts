سەرناو	ڕۆژژمێری کوردی
ڕێکەوت	١٧٤٢٩٣٨٢١٢

کورد ڕۆژژمێری نییە. زانیوتانە؟ کورد هیچ ڕێیەکی نییە بزانێ ئێستا
کەنگێیە و فڵان شتە کەنگێ ڕووی داوە و ئەو شتەی تر کەنگێ ڕوو دەدا.  چەند
ڕێگا هەن بۆ ئەو کێشەیە. دەتوانین ڕۆژژمێرەکانی دی بەکار بێنین. وەکوو
ئێرانی، گریگۆری و ... . یان دەبێ بۆخۆمان ڕۆژژمێرێکی ساز کەیین. لە باسی
دروست کردنی ڕۆژژمێر دا، دەبێ هۆکارێکی باشمان هەبێ بۆ دروست کردنی یەک
دانەی نوێ.

ئەگەر ئەوڕۆ سەردانی ماڵپەڕی خوارەوە بکەن دەبینن کە ڕێکەوتی ئەوڕۆی
نووسیوە: "سێ شەممە ٢٤ی گوڵانی ٢٧٢٥ی کوردی".  ئەمە لە کاتێک دایە کە بە
پێی ڕۆژژمێری فەرمی ئێران ئەمڕۆ "سێ شەممە ٢٣ی گوڵان" ـە. ئەم ناڕێکییە
لەوەی ڕا دێ کە لە ڕۆژژمێری من دا ساڵی ١٤٠٣ی ئێرانی پڕ(فارسی: کبیسه،
ئینگلیسی:Leap) نییە. بەڵام لە ئێران ساڵی ١٤٠٣، ساڵێکی پڕ بووە. یانی
٣٦٦ ڕۆژی هەبووە. ئەم بابەتە بوو بە هۆی ئەوەی کە پێداچوونەوەیەک بە
مێژووی ڕۆژژمێرەکان دا بکەم. لێرەدا ئەو خاڵانەی کە بەلامەوە گرینک و
بەرچاون باس دەکەم و خوێنەر بۆخۆی دەتوانێت زیاتریان لەسەر وەخوێنێت.

<ltr>
https://allekok.ir/kurdish-calendar/site/
</ltr>

دەبێ بزانین کە بە پێی نیشانەکان مێژووی ڕۆژژمێری دەگەڕێتەوە بۆ زۆر
کۆن. ماوەی ١٠هەزار ساڵ. ئەوەندەی بزانین زۆربەی ڕۆژژمێرەکان بە پێی
سووڕی مانگ لە ئاسمان دا یان تاو لە ئاسمان دا یان هەردووکیان داندراون.

خولی مانگ و تاو لە ئاسمان دا، پێوەرێکی خراپ نییە بۆ لێکدانەوەی
کات. چون وا دیارە کە خولی مانگ بە دەوری زەوی ماوەیەکی بڵێ و نەڵێی
یەکسان دەخایەنێت. بۆ نموونە ئێوە بۆ ماوەی ٣٠ شەو، هەموو شەوێ سەیری
مانگ بکەن دەبینن کە مانگ شێوەی دەگۆڕێ، زیاد دەکات و کەم دەکاتەوە و
هەتا لەو ماوەی دا لە شەوی ٢٩ یان ٣٠ دەگەڕێتەوە سەر ئەو شێوەیەی شەوی
یەکەم هەیبووە. دووبارە ٣٠ شەوی دی ئەو کارە بکەنەوە. دەبینن کە دووبارە
ئەو شتە ڕوودەدات. بۆیە گۆڕینی شێوەی مانگ و گەڕانەوەی، دەکرێ وەکوو
بنەمایەک بۆ دانانی ڕۆژژمێر بەکار بهێندرێت. بۆ نموونە ئەو دەمی دەتوانین
بڵێیین کە فڵان شتە، ئەوەندە مانگ لەوە پێش ڕووی داوە یان فڵان شتە دوای
ئەوەندە مانگ ڕوودەدا. یان فڵان قەولەمان بۆ ئەوەندە مانگی تر. جا ئێستا
دەتوانین ١٢ مانگان پێکەوە وەبەستین و ناویان بنێیین یەک ساڵ. کە ئەمە
بنەمای ڕۆژژمێرە مانگییەکانە بۆ نموونە ڕۆژژمێری ئیسلامی. لە یادو بێت
ساڵی مانگی وەکوو ساڵی هەتاوی نییە و ماوەکەشیان یەک نییە. ئەو ١٢ مانگەش
بۆیە داندراون تا نزیک بێ لە ساڵی هەتاوی و شایەدیش بە هۆی باوەڕی
مەزهەبییەوە؛ دەنا دەتوانین ساڵی مانگی ١٣مانگ، ١٤مانگ، ١٠٠مانگ، یان هەر
چەندێکی پێمان خۆش بێ، دابنێیین.

ڕۆژژمێری مانگی و یەکێک لە نموونەکانی کە ڕۆژژمێری ئیسلامییە، وردەکاری
دیشی تێدان. بۆ نموونە لە ڕۆژژمێرە نووسراوەکان دا نیوەی مانگەکان ٢٩
ڕۆژن و نیوەیان ٣٠ ڕۆژ. بەڵام ژمارەی ڕۆژەکانی هەر مانگە تەنیا بە دیتنی
مانگ بە دروستی وەدیار دەکەوێ و لەوانەیە لەگەڵ ڕۆژژمێری پێشتر نووسراو
یەک نەخوێنێتەوە. کە ئەوە دەبێ دیاری بکرێ پێش لە بەکارهێنانی ڕۆژژمێر کە
ئایا دەمانهەوێ ئەو ڕۆژژمێرە نووسراوەکەی بەکار بهێنین یان ئەوەی کە بە
چاو دەبیندرێت. ئەگەر ڕۆژژمێرە نووسراوەکەی بەکار بهێنین کاتی
ڕۆژژمێرەکەمان لەگەڵ شێوەی ڕاستەقینەی مانگ نایخوێنێتەوە. ئەگەریش تەنیا
بە چاو لێکردن ڕۆژەکانمان بژمێرین، ئیتر ناتوانین ئەو ڕۆژژمێرە بۆ
داهاتوو بەکار بهێنین.

ڕۆژژمێری هەتاوی بە پێی سووڕ و خولێکی تایبەتی هەتاو لە ئاسمان دا لە
ماوەیەکی بڵێی و نەڵێی دیاریکراو دامەزراوە. ڕۆژژمێری "میسری کەونارا"،
ڕۆژژمێرێکی تەواو هەتاوی بووە. بەو مانایە کە درێژایی ساڵ نزیک بووە لەو
ماوەیەی کە زەوی یەک خول بە دەوری هەتاو دا دەدات. ساڵ ٣٦٠ ڕۆژ بووە و لە
کۆتایی ساڵەکە ٥ ڕۆژ پاشماوە دەمایەوە. بە ماوەی هەر شەش ساڵانیش
مانگێکی(!) ٣٠ ڕۆژەیان بە ساڵەوە زیاد دەکرد تا قەرەبووی ئەو ٥ ڕۆژە
پاشماوانە بکەنەوە.

ڕۆژژمێرەکان زۆرن بەڵام ئەمن تەنیا باسی چەند دانەیان کە بەلامەوە گرینگ
بوون دەکەم.

ڕۆژژمێری "جولیەن" (Julian Calendar)، ڕۆژژمێرێکی هەتاوییە کە لە کاتی
پاشایەتی "ژولیۆس سێزار" لە ڕۆم داندراوە. لەم ڕۆژژمێرە دا مەودای ساڵ
٣٦٥ ڕۆژ و ١٥ خولەکە. هەر بەو بۆنەیەوە هەر ٤ ساڵ جارێک ساڵ بە جێی
٣٦٥ڕۆژ، دەبێتە ٣٦٦ ڕۆژ.

بەڵام خولی زەوی بە دەوری خۆر دا، نزیکەی ١٠ خولەکێک لە ٣٦٥ ڕۆژ و ١٥
خولەک کەمترە. هەر بۆیە شوێنی وەرزەکان لە ڕۆژژمێری جولیەن لە دەستپێک ڕا
تا ئێستا، نزیکەی ١٣ ڕۆژ گۆڕاوە.

دواتر بە دەستووری "پاپ گریگۆری سێزدە" ڕێفۆرمێک لە ڕۆژژمێری جولیەن دا
ڕووی دا و ماوەی ساڵی ڕۆژژمێرەکەی لە ماوەی ساڵی هەتاوی نزیکتر
کردەوە. لەو ڕۆژژمێرەدا کە بە ڕۆژژمێری "گریگۆری" ناسرا، هەر ٤ ساڵ جارێک
ساڵ ٣٦٦ ڕۆژی هەیە، بەس شەرتێکی تریشی هەیە. ئەویش ئەوەی کە ساڵەکە، ساڵی
سەدە نەبێ (بۆ نموونە: ١٠٠ یان ٢٠٠ یان ٣٠٠). لێرەش دا شەرتێکی تری
هەیە. ئەگەر ساڵەکە بە سەر ٤٠٠ دا دابەش بکرێ، ئەو ساڵەش، ساڵێکی پڕە و
٣٦٦ ڕۆژی دەبێ.

بۆ نموونە لە ڕۆژژمێری جولیەن دا، ساڵانی ١٠٠، ٢٠٠، ٣٠٠، ٤٠٠، ٥٠٠
هەموویان ساڵی پڕن. بەڵام بە پێی ڕۆژژمێری گریگۆری تەنیا ساڵی ٤٠٠،
ساڵێکی پڕە.

دیتمان کە لە ڕۆژژمێری میسری دا بە ماوەی هەر شەش ساڵەی جارێک ٣٠ ڕۆژی
تەواو بە ڕۆژژمێرەکەیانەوە زیاد دەکرا. لە ڕۆژمێری جولیەن دا هەر چوار
ساڵ جارێک تەنیا یەک ڕۆژ زیاد دەکرێ. لە ڕۆژژمێری گریگۆریش دا هەر ٤ ساڵ
جارێک بە شەرتێک کە ئەم ساڵە سەدە نەبێ یان بە ٤٠٠ دابەشبکرێ، ڕۆژێک بە
ڕۆژژمێرەکەوە زیاد دەکرێ.

لە ڕۆژژمێرە کۆنەکانی ئێران دا تەنانەت دەورەی ١٢٠ ساڵەشمان هەبووە. کە
پاشماوەکان دوای ١٢٠ ساڵ بە ڕۆژژمێرەوە زیاد دەکران.

بەڵام بێینە سەر ڕۆژژمێری "جەلالی". کە ڕۆژژمێری ئێستای ئێرانیش تا
ئاستێک لەسەر ئەم ڕۆژژمێرە داندراوە. لێرەش دا ساڵ ٣٦٥ ڕۆژی
هەیە. درێژایی ساڵ بە خولێکی تایبەتی تاو لە ئاسمان دا وەدی دێ. هەر
ساڵەی ئەم ڕۆژژمێرە بە جووڵەی تاو لە شوێنێکی تایبەت لە ئاسمان دا دەست
پێدەکرێ و هەر بەو جووڵەش لەو شوێنە کۆتایی دێت. ئەم شوێنە(کاتە) پێی
دەڵێن: Vernal equinox یان "اعتدال بهاری" یان "یەکسانی بەهاری". کە
دەستپێکی وەرزی بەهارە و لەم ساتە دا ماوەی شەو و ڕۆژ لە هەموو شوێنێکی
زەوی یەکسانە.

لە ڕۆژژمێری جەلالی دا، چوار ساڵ جارێک ساڵی پڕمان هەیە. جاری واشە بە
پێنج ساڵ جارێک. ساڵە پڕەکان لەم ڕۆژژمێرە دا تەنیا لە ڕێگای سەیر کردن،
ئاشکرا دەبن. هەڵبەت کۆمەڵێک ڕێ و ڕەوش بۆ بەدەستهێنانی ساڵە پڕەکان
دابین کراون کە بە گومانم هیچ کامیان زۆر بە کەڵک نایەن. ڕێیەکی باشیان
ئەوەیە کە دادەکانی "ناسا" کە شوێنی زەوی و تاو لە ماوەیەکی تایبەت دا
نیشان دەدا بەکاربهێنین.

ڕۆژژمێرێکیش کە ئەوڕۆ بە ناوی ڕۆژژمێری کوردی دەناسرێ، لە ڕاستی دا
نازانم چییە. بەڵام بە پێی ئەو ڕۆژژمێرەی کە لە ماڵپەڕی حکومەتی هەرێمی
کوردستان بڵاو کراوەتەوە، ئاوای لێ تێدەگەم:

<ltr>
https://gov.krd/rojjmer-2025/
</ltr>

ساڵی ڕۆژژمێرەکە وا دیارە لەگەڵ ڕۆژژمێری ئێرانی کە بە کاتی تارانە، نوێ
دەبێتەوە. کە وابێ ڕۆژژمێرێکی ئێرانییە. بەڵام چەند جیاوازی لەگەڵ
ڕۆژژمێری ئێستای فەرمیی ئێران هەیە. یەکیان ئەوەی کە ساڵی دەستپێکەکەیان
جیاوازە. ئێستا ساڵی ١٤٠٤ی ئێرانییە بەڵام لە ڕۆژژمێری کوردی دا ساڵی
٢٧٢٥ ـه. مانگەکان وەکوو ئێران ١٢ دانەن. بەڵام نێوی مانگەکان
گۆڕاوە. دووەم حەوتەکان بە جێی وەی کە بە شەممە دەست پێبکەن بە یەک شەممە
دەست پێدەکەن. وەک ڕۆژژمێری گریگۆری.

ئەوە وەزعی ڕۆژژمێری کوردییە. کە ئێستا تێکەڵاوێکە لە ڕۆژژمێری ئێرانی و
گریگۆری و تەنیا ناوی مانگەکان و ساڵی دەستپێکیان جیاوازی هەیە.

بە بڕوای من ڕۆژژمێری ئێرانی، ڕۆژژمێرێکی کشت و کاڵە. ئەگەر بیر بکەینەوە
دەبینین کە مرۆڤ ئێستاش لە دەورەی کشت و کاڵ دا دەژی. ئێمە ئێستاش دوای
ماوەیەکی چەند هەزار ساڵە کە کشت و کاڵ پەیدا بووە، تەواوی خواردنی خۆمان
هەر لەم ڕێیەوە بەدی دەکەیین. ئێستاش هیچ ڕێیەکی خێراتر و کەم زیانترمان
نەدۆزیوەتەوە. هەر بۆیە ئێستاش پێویستیمان بە ڕۆژژمێرێک کە لەوێ دا کاتی
وەرزەکانمان پێ بڵێ، هەیە. لەو بوارەوە هیچ کام لە ڕۆژژمێرەکان بە
ئەندازەی ڕۆژژمێری ئێرانی دەقیق نین. چون سەری ساڵ بە پێی هاتنی وەرزی
بەهار و ڕۆژی نەورۆزە.

بەڵام لە لایەکی تریشەوە ڕۆژژمێرێکی باش دەبێ بۆ داهاتووش بەکار
بێت. وەکوو ڕۆژژمێری گریگۆری کە ڕۆژژمێرێکی فەرماییشییە و ساتی گۆڕینی
ساڵ لە ڕووی ڕۆژژمێری نووسراوە و یاساکانی ساڵی پڕ جێ بە جێ دەکرێت.

ئێستا دەبێ چ بکەیین؟ کامیان هەڵبژێرین. دەتوانین وەک هەرێمی کوردستان
بکەیین کە هەردووکیانی هەیە.

ڕۆژژمێری ماڵپەری من کە بە نێو کوردی بڵاوم کردۆتەوە و تەنیا ڕێکەوتی
ئەمڕۆ نیشان دەدا، لەبەروەی توشی کێشە بووە کە هەر ئەو جۆرەی دەزانن، هیچ
ڕێیەک بۆ دیاریکردنی دەقیقی ساڵی پڕ لە ڕۆژژمێری ئێرانی دا نییە.  ئەمن
بۆ ڕۆژژمێرەکەم وەشانی بەرنامەی Emacs م وەرگێڕاوە. کە لەوێ دا لە دەورەی
٢٨٢٠ ساڵە بۆ دیاریکردنی ساڵانی پڕ کەڵک وەردەگرێ. دیتمان کە لە ساڵی
١٤٠٣ دا تووشی کێشە بووە و یەک ڕۆژ وەپێش ڕۆژژمێری کۆچی هەتاوی ئێرانی دا
کەوتووە.

بە بڕوای من گرنگتر لەوەی کە کام ڕۆژژمێر باشتر و دەقیق ترە، ئەوەیە کە
کام ڕۆژژمێر قەرارە بەکار بێنین. دەبێ ڕوون ببێتەوە. دەبێ چوارچێوەی
ڕۆژژمێر دیاری بکرێ. شێوەی دابەشکردنی ڕۆژەکان و مانگەکان و
ساڵەکان. کاتی گۆڕینی مانگ و ساڵ و زۆر شتی تر. دەبێ دیاریکراو بن ئەگەر
بۆ مۆڵەتێکی بچووکیش بێ. خۆ قەرار نییە ئێمە بۆ هەمیشە ئەو ڕۆژژمێرانە
بەکار بهێنین. هەر چۆن لە درێژایی مێژوو دا گۆڕاون و ڕۆژژمێری نوێتر و کت
و پڕتر هاتوون، بێ گومان کاتژمێر و ڕۆژژمێری باشتریش دێن کە لەگەڵ
ئەحواڵی ئەو زەمانی خۆی بگونجێن. کە وا بێ ئێستا دەبێ ڕۆژژمێری خۆمان بۆ
ئێستا و تا جێیەک کە لە ئاقڵمان دا دەگونجێ، دواڕۆژیش دیاری بکەیین و
بینووسین کە ئەم ڕۆژژمێرە لە فڵان کاتە دا، چوارچێوەکەی شی بۆتەوە و بە
فەرمی بەکار دێت.

باس زۆرە. بەڵام پێم وا بێ بەس بێ.
