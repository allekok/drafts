سەرناو	خۆشەویستی چییە؟
ڕێکەوت	١٧٥٤٥١٣٧٥٩

خۆشەویستی بۆ من، تامی چێشتی ماڵێیە. ئەو کاتەیە کە دڵم بۆ هیچ خواردنێکی
دیکە ناچێ. چ سیحرێکە کە تامی ئەو خواردنەی ئاوا لێدەکا کە هەموو تامێکی
دی لە دڵم دەدا. بە ڕای من ئەوە تامی خۆشەویستییە. ئەوە سیحری ژنی ماڵێیە
کە لە پیاوی خۆی دەکا هەتا دڵی بۆ خواردنی هیچ کەسی دی نەچێ.

چەندە پیرۆزە ئەو سیحرە. چەندە خۆش ویستنە.

بە بڕوای من ئەندازەی خۆشەویستیت دەکرێ بە تامی چێشتەکەت لێک
بدرێتەوە. ئەگەر لێم ناڕاحەتی بێ خوێ دەردێ. هەر خۆشە. بەڵام دیارە کە
لێم ناڕاحەتی. ئەگەریش سەرخوێیە، دیارە پڕ بە دڵ ئەمنت خۆش دەوێ.

بە بڕوای من خۆشەویستی، ئەو کاتەیە کە بۆ یەک بەس بین. ئەگەر لە دەرێم،
تەنیا بوونی تۆ لە کنم بۆ من بەس بێ. تەواوی سوکنایی و دڵخۆشیم بێ. بە
شتێکی کەمی دەزانین بەڵام ئەو شتە تەنیا لە وەختی دوور کەوتنەوە و ناخۆشی
دا پێی دەگەیین. کاتێک دەچینە نێو خەڵک و دەزانین کە تەنیا ئەگەر ئەومان
لە کن بایە، هەموو شتێک دەگۆڕا. هەموو شتێک جوان دەبوو و ڕەنگی دەگرت و
پێویستیمان بە کەسی دی نەبوو.

خۆشەویستی بۆ من ئەو کاتەیە کە لە سەر سفرە، هێندە ئاگای لە منە کە وەسف
ناکرێ. دەورییەکی پڕ، نە زۆر پڕ کە لە دڵم دا و نە زۆر کەم کە تێر
نەخۆم. دانک بە دانکی ئەو برینجە و ئەو ماشە و ئەو لوبیایە و ئەو گۆشتە
بە حیسێب و کتێب لە پێش من دادەندرێ و ئێستا کە بیری لێدەکەمەوە هیچ
خۆشەویستییەک تای ناکا. دەبێ ژنی ماڵێ چەندە دڵی بەو کارەی خۆش بێ کە
شتێک کە دەزانێ دەخورێ و نامێنێ، تەنیا بۆ چەند خولەک ئاوای بڕازێنێتەوە.

خۆشەویستی بۆ من ئەو کاتەیە کە تەنیا دەنگت بێ. بۆم گرنگ نییە بە شەڕ یان
بە خۆشی. تەنیا بوونت هەموو شتێکە. چەندە مانام دەداتێ. چەندە ئومێدم
دەداتێ. چەندە نەبوونی هەست پێ دەکەم، ئەو کاتانەی کە بێدەنگی یان لێم
دووری.

خۆشەویستی بۆ من ئەو کاتەیە کە لە جەنگەی سەرقاڵی و نوقوم بوون لە
خەیاڵاتی خۆم دا، دەنگێک دەمشێوێنێ و تووڕەم دەکا. چەندە خۆشە ئەو
دەنگە. چەندە پیرۆزە کە سوور دەزانی کارێکی گرنگم هەیە بەڵام وەبیرم
دێنیەوە کە ئەتۆ گرنگ تری.

خۆشەویستی بۆ من ئەو کاتەیە کە بۆ هەر شوێنێک بە تەنیا دەچم، دەزانم کە
ئەگەر تۆم لەگەڵ بایە چەندە دەگۆڕام و ئەو شوێنە چەندە دەگۆڕا.

خۆشەویستی بۆ من بۆنێکە. بۆنی ماڵێیە. بۆنی حەسانەوەیە.

خۆشەویستی بۆ مە، بوونە، گەرمایە، بۆنە، تامە.
